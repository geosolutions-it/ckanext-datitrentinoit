<p>Le pubbliche amministrazioni presentano una caratteristica comune: <strong>producono, gestiscono ed accumulano dati</strong> come risultato del loro normale funzionamento.</p>
<p>Alcuni dati sono soggetti a precisi vincoli, quali ad esempio la tutela della privacy, la sicurezza nazionale o la proprietà intellettuale. Altri invece possono essere liberamente diffusi e riutilizzati <strong>da tutti</strong>.</p>
<p>Le informazioni relative a <strong>piste ciclabili, la localizzazione dei prodotti locali</strong> possono stimolare lo sviluppo di servizi innovativi per il turista, le famiglie, il cittadino. Le informazioni relative ai <strong>trasporti pubblici e al grafo stradale</strong> possono consentire una ottimizzazione dei servizi dal basso mediante un feedback inviato dagli stessi utenti. I dati relativi alle <strong>manifestazioni pubbliche e al meteo</strong> consentono la creazione di applicazioni capaci di aumentare ancora più visibilità agli eventi, oltre a consentirne una migliore organizzazione da parte dei partecipanti.</p>
<p>Queste informazioni possiedono un <strong>grande valore economico</strong> e un <strong>forte potenziale di crescita</strong> innovativa: aprire i dati pubblici significa creare nuove opportunità per il territorio, basate sul loro riutilizzo creativo, <strong>proponendo e inventando</strong> nuove soluzioni a problemi comuni, senza aggravio per le attività della pubblica amministrazione. </p>
<p>Il catalogo Open Data del Trentino mette a disposizione questi dati, <strong>favorendone il riutilizzo</strong> sia in senso tecnologico che giuridico. Contiene dataset forniti da tutti gli attori istituzionali  del sistema trentino, Provincia autonoma di Trento, gli Enti locali, le società di sistema e, più in generale, da <strong>tutti gli attori interessati a partecipare a questo processo</strong>.</p>

<h2>Il processo</h2>

<p>Il catalogo è gestito e implementato da un <strong>gruppo di progetto</strong> composto da esperti nelle diverse aree tematiche coinvolte (quali la raccolta, l'analisi e la modellazione dei dati, la semantica e correttezza giuridica del processo di apertura, l’impatto organizzativo). Il gruppo di lavoro è <strong>coordinato dalla Direzione Generale della Provincia autonoma di Trento</strong>.</p>
<p>Il sito è basato su un <strong>software open-source di catalogazione dei dati CKAN</strong>, sviluppato dalla Open Knowledge Foundation: un'organizzazione no-profit che promuove il sapere libero.</p>
<p>Ogni elemento nel catalogo contiene una descrizione dei dati (metadati) e altre informazioni utili, come i formati disponibili, il titolare, la licenza di accesso e riuso, e i temi/argomenti a cui appartengono i dati. CKAN, utilizzato per diversi cataloghi di dati su internet, e che converge a livello nazionale all portale opendata dell'Agenzia per l'Italia Digitale <a href="http://dati.gov.it">dati.gov.it</a>, e tramite quest'ultimo al portale europeo dei dati <a href="http://www.europeandataportal.eu">European Data Portal</a>.</p>

<img src="images/slide_processo_pubb_dati.jpg" alt="Opendata Process" style="width:448px;height:336px;">

<p>L'innovazione introdotta dagli opendata è notevole e anche solo <strong>l'apertura di un semplice dato da parte di una struttura pubblica è un grande risultato in termini di cambiamento organizzativo in direzione della cultura del dato e dell’economia della conoscenza</strong>.</p>
<p>Per questo, il catalogo è in continua evoluzione: <strong>partendo dall'apertura dei dati si creano connessioni</strong> che porteranno ad un <strong>cambiamento nel modo di pensare e di lavorare</strong>, nel settore pubblico come in quello privato. Dal dato come risorsa privata per scopi gestionali al dato come <strong>"bene pubblico"</strong> per scopi pubblici, sociali ed anche commerciali</p>

<p>L'informazione del settore pubblico, pubblicata in opendata è vista come una <strong>piattaforma di base</strong> le cui applicazioni sono ancora da scrivere.</p> 
<p>Questo enorme cambiamento, per potersi realizzare, ha bisogno anche di voi. Inviateci suggerimenti e feedback attraverso <a href="https://www.twitter.com/DatiTrentinoIt">Twitter</a> e l'<a href="mailto:info@dati.trentino.it">email</a>.</p>
<p>Per informazioni più dettagliate consulta la pagina delle <a href="/faq">F.A.Q.</a>.</p>

